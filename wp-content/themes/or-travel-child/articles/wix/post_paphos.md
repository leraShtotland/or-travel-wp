# יומיים בפאפוס - ולא רק בקיץ

**מהפכת השמיים הפתוחים** הביאה איתה שינויים מעניינים בהרגלי התיירות של ישראלים. מלבד העלייה הדרמטית בהיקפי הנסיעות לחו"ל התפתחה לה תרבות תיירות מסוג אחר - כזו שמחפשת יעד שהטיסה אליו היא זולה במיוחד **ורק לאחר מכן, תרה אחר האטרקציות הקיימות בו**.

![ree](https://static.wixstatic.com/media/4e19df_939c0d3d5b1a4d85ba5971343b36e3f3~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_939c0d3d5b1a4d85ba5971343b36e3f3~mv2.jpg)

Afrodita's Rock

דוגמא קלאסית לתרבות הזו היא העיר **פאפוס (Paphos)**, הנמצאת בחלקו הדרום - מערבי של האי קפריסין. פאפוס הפכה **ליעד אטרקטיבי במיוחד** לישראלים בגלל ההחלטה של חברת Ryanair להקים בה מרכז פעילות. התוצאה - טיסות **זולות** (סכום נמוך מ-100 דולר לשני הכיוונים לא יהיה חריג בכלל), **קצרות** (45-50 דקות) **ותכופות** (כ-12 טיסות שבועיות) מנמל התעופה בן גוריון. בנוסף, מפעילה החברה מספר טיסות גם לשדה התעופה רמון.

![ree](https://static.wixstatic.com/media/4e19df_ed9017a2d24e4916889baf8ef2b0276d~mv2.jpg/v1/fill/w_147,h_221,al_c,q_80,usm_0.66_1.00_0.01,blur_2,enc_avif,quality_auto/4e19df_ed9017a2d24e4916889baf8ef2b0276d~mv2.jpg)

Afrodita's Rock

פאפוס היא **יעד קיצי מובהק,** שמגיעים אליו בראש ובראשונה בגלל החופים, המלונות ותרבות הבטן - גב המאפיינת אותו. עם זאת, אנחנו בחרנו לאתגר את ההנחה הזו ולנסות ולראות **האם היעד הזה מומלץ גם בעונות אחרות**. התשובה שלנו היא חד משמעית - **פאפוס הוא יעד נהדר לסוף שבוע קצר בכל השנה ובעלות נמוכה** לכל מי שרוצה הפוגה קלה מחיי השגרה בישראל.

![ree](https://static.wixstatic.com/media/4e19df_a9928dce3ba040f586dd02aef02587f2~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_a9928dce3ba040f586dd02aef02587f2~mv2.jpg)

Tombs of the Kings

### **למה פאפוס?**

אולי נכון להתחיל בהורדת רף הציפיות. פאפוס אינה פאריז, רומא או ונציה, אבל היא גם **לא מתיימרת להיות כזו.** לעומת זו, פאפוס מציעה **שילוב מנצח של נופים ים - תיכוניים יפים, אוכל מצוין (וגם אלכוהול!), תרבות מעניינת וארכיאולוגיה מיוחדת**. והכל - **במחירים נמוכים משמעותית מבישראל**. אה, ופאפוס (והיישובים שמסביבה) היא גם **יעד קל במיוחד לחתונה אזרחית**, למי שמעוניין. בכנות - זו הייתה הסיבה המרכזית שבחרנו ביעד הזה (ועל כך בהמשך).

![ree](https://static.wixstatic.com/media/4e19df_2c36300fb0d44e929d17a0f3aee2bd27~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_2c36300fb0d44e929d17a0f3aee2bd27~mv2.jpg)

Agia Kyriaki Chrysopolitissa

### **אוכל, קדימה אוכל**

קולינרית, פאפוס היא **התלכדות מוצלחת במיוחד של תרבויות**. האוכל המסורתי בפאפוס מתבסס על **הקולינריה היוונית המשובחת**, מהאהובות עליי בעולם כולו. גבינות מעולות, פירות וירקות טריים, תבשילים מתובלים בקפידה וגריל מצוין הם הסטנדרט כמעט בכל טברנה או מסעדה מקומית. הדגים ופירות הים במקום הם מעולים וטריים במיוחד. לכך נוספת התיירות (וההגירה) הבריטית המאסיבית למקום, שהצמיחה שלל **פאבים וברי קוקטיילים איכותיים** הפעילים עד השעות הקטנות של הלילה (ויודעים להגיש גם ארוחת בוקר אנגלית ושלל ארוחות נוספות למעוניינים). לקינוח - פאפוס "המודרנית" מקבלת אט אט ארשת צעירה של **מסעדות פיוז'ן ובראנצ'ים שונים**, כיאה לשכנתה הישראלית ממזרח.

![ree](https://static.wixstatic.com/media/4e19df_56be34304d8b49a5ac3d7212f0fe1ba2~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_56be34304d8b49a5ac3d7212f0fe1ba2~mv2.jpg)

Tombs of the Kings

### **מסעדות מומלצות:**

1. **מסעדת Omikron Brunch:** מסעדה **מעולה** באזור העיר העתיקה של פאפוס, המגישה **ארוחות בוקר יוצאות מן הכלל,** קפה מעולה ומגוון רחב של פנקייקים וקינוחים - והכל באווירה כיפית וקלילה.

2. **טברנה Estia Greek Restaurant**: אחת הטברנות הטובות בעיר (ובכלל), המתמחה בכלל המאכלים היוונים. אל תוותרו על הסלט היווני, על גבינת הפטה המתובלת עם הלחם הלבן המצוין ועל מבחר בשרי הגריל שמגישה המסעדה. **מעט יקר (במונחי קפריסין) אבל שווה מאוד.**

3. **מסעדת Tea For Two:** רשת דיינרים שמגישה מנעד רחב של **מנות טעימות במחירים נמוכים במיוחד. מומלץ מאוד כארוחת בוקר!**

4. **בית קפה Pingouino:** מקום **מצוין באזור נמל פאפוס**, שמתמחה בקוקטיילים ובמשקאות מסוגים שונים.

![ree](https://static.wixstatic.com/media/4e19df_4666bed5f9424ff998d1c6fecc163bf5~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_4666bed5f9424ff998d1c6fecc163bf5~mv2.jpg)

Cats of Paphos

פאפוס, וקפריסין בכלל, הם **יעד אטרקטיבי במיוחד למי שמחפש לנפוש בבית, רחוק מהבית**. הים - תיכוניות של האי **ניכרת בכל פינה** - החל מהתרבות המקומית, המשך בטבע שמזכיר באופן עמוק את נופי הגליל שלנו, וכלה בהיסטוריה של סכסוך מתמשך בין היוונים לתורכים שקרעו את האי הזה לשני חלקים בשנות ה-70. "אתה יכול לנסוע לאן שתרצה", אמר לי הסוכן של חברת ההשכרה. "רק אל תיסע לצד התורכי. גם כי אסור, אבל בעיקר כי אתה לא תרצה. **אצלנו יפה יותר, והאנשים נחמדים יותר".**

![ree](https://static.wixstatic.com/media/4e19df_dabe343e8ef14be7a007a1eb4d400420~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_dabe343e8ef14be7a007a1eb4d400420~mv2.jpg)

St Nicholas Church

### **תחבורה:**

ההזמנה החפוזה של הטיסה לפאפוס הביאה איתי גם אופטימיות מוגזמת ביחס לאפשרויות ההתניידות במקום. כשנחתנו, אשתי הצליחה לשכנע אותי **לשכור רכב במקום, וזו התבררה כאחת ההחלטות המוצלחות ביותר שיש.** איך לומר את זה בעדינות - **פאפוס היא לא המקום למי שמעדיף לנסוע בתחבורה ציבורית**. למעשה, מי שמעוניין **אפילו בגמישות מינימאלית יידרש לבחור בחלופה שבין מוניות לבין השכרת רכב**. אנחנו, בשקלול של נוחות וחיסכון, החלטנו לשכור רכב (עם חברה מקומית אמינה וזולה בשם [Petsas](https://www.petsas.com.cy/en/)), **שסייע לנו מאוד בהתניידות בין האטרקציות השונות ולהערכתי גם חסך לנו עשרות רבות של יורו**, לכל הפחות. המלצתי - שכרו רכב בשדה"ת, אלא אם כן אתם משוכנעים שלא תרצו לצאת מהמלון לכל אורך שהותכם - **זה זול, זה נוח, ואין בעיית חניה בעיר.**

![ree](https://static.wixstatic.com/media/4e19df_40b320ca728d46728d632279e7213ee2~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_40b320ca728d46728d632279e7213ee2~mv2.jpg)

Agia Kyriaki Chrysopolitissa

**שתי מגבלות אפשריות להשכרת רכב:**

1. **בקפריסין נוהגים בצד שמאל** - מרבית האנשים מתרגלים מאוד מהר לעניין הזה, אבל יש כאלה שזה מלחיץ אותם. לשיקולכם.

2. המקום מרושת **בהמון משטרות שתרות אחר חריגה מהמהירות המותרת**. אותנו תפסה משטרה בדרך כדי להראות לי שחרגתי מהמהירות המותרת. למזלנו הטוב, השוטר עצר אותנו בדיוק כשהגענו מהחתונה שלנו, מה שמנע מאיתנו את הקנס ("סעו לשלום, רק שמרו אחד על השני בכביש. בכל זאת, הרגע התחתנתם...").

###

### **יום טיול בעיר פאפוס**

העיר פאפוס עצמה מספיקה, לדעתי, **ליום עמוס של טיול רגלי, ואלה האתרים שאני ממליץ עליהם**:

1. **נמל פאפוס (Paphos Harbour):** הנמל הוא למעשה ט**יילת שעושה את דרכה בין מסעדות וגלידריות מקומיות לבין הים והספינות הציוריות הנאחזות במזחים לנוכח הגלים.** ההליכה הקצרה והרומנטית, של כקילומטר לכל כיוון, **מקסימה בעיקר בשעות השקיעה ובכלל - כל האווירה במקום שלווה ונעימה.**

![ree](https://static.wixstatic.com/media/4e19df_8d10485ae858400e8cdff644cf4fc2bc~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_8d10485ae858400e8cdff644cf4fc2bc~mv2.jpg)

Paphos Harbour

![ree](https://static.wixstatic.com/media/4e19df_b5f808e62a2441fcbc002440812270c5~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_b5f808e62a2441fcbc002440812270c5~mv2.jpg)

Paphos Harbour

2. **טירת פאפוס:** ממוקמת בחצי אי קטן בחלקו המערבי של הנמל, ולא בכדי - היא נבנתה במאה ה-13 **בדיוק כדי להגן על הנמל בצידו היא נבנתה**. באורח מעניין ודומה מאוד לאתרים ארכיאולוגיים בישראל - הטירה עברה המון ידיים של כובשים עד **שהפכה, היום, למיצג תיירותי** (כניסה ב-2.5 יורו לאדם). הטירה עצמה לא מרשימה במיוחד, אבל היא **פוטוגנית מאוד - ומפסגתה נשקף נוף נפלא של הנמל, של הים ושל פאפוס.**

![ree](https://static.wixstatic.com/media/4e19df_d9e8115d66814887b5468851b4a9d0fd~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_d9e8115d66814887b5468851b4a9d0fd~mv2.jpg)

Paphos Castle

אני ממליץ להמשיך עוד טיפה בטיילת לכיוון צפון מערב עד [לנקודת תצפית מרשימה](https://www.google.co.il/maps/place/Pier+Paphos+Castle+View/@34.7542275,32.4048921,17.92z/data=!4m5!3m4!1s0x14e707616ad5b1f7:0x2c1d6e497d10f2e2!8m2!3d34.7541201!4d32.4048668) ואינטימית על הטירה. בכלל, החלק המערבי של הטיילת **שקט, רגוע ומומלץ במיוחד לזוגות שביניכם ואפשר ללכת איתו צפונה לאורך קילומטרים רבים** (ומוארים), עד שיימאס לכם.

![ree](https://static.wixstatic.com/media/4e19df_2bad3a68117b46be9a78548d55a58fac~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_2bad3a68117b46be9a78548d55a58fac~mv2.jpg)

Paphos Castle

![ree](https://static.wixstatic.com/media/4e19df_70bb5732c0704c6194b27bd069836de2~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_70bb5732c0704c6194b27bd069836de2~mv2.jpg)

Paphos Coastline

3. **עמוד St. Pauls וכנסיית כריסופוליטיסה (Agia Kyriaki Chrysopolitissa) הם נקודת חן נהדרת במרכז העיר.** האזור כולל **כנסיה מהמאה ה-15 ושרידיה של כנסיה נוספת, והוא מרשים מאוד.** גשר דק מוליך את המטיילים (ללא עלות) בין העמודים עד לכנסיה המודרנית, כשאת כל המקום אופפת אווירה קסומה ומעניינת. **פנינה אדריכלית ואסתטית בעיבורה של עיר - וחינם אין כסף!**

![ree](https://static.wixstatic.com/media/4e19df_70cefbcd3e56404aa896f58b8fc2c989~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_70cefbcd3e56404aa896f58b8fc2c989~mv2.jpg)

Agia Kyriaki Chrysopolitissa

![ree](https://static.wixstatic.com/media/4e19df_dd4b8ef575b94b4f9accbd42adfb0f6e~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_dd4b8ef575b94b4f9accbd42adfb0f6e~mv2.jpg)

Agia Kyriaki Chrysopolitissa

4. **הגן הארכיאולוגי של פאפוס (Paphos Archeological Park):** נהיה כנים. אשתי ואני לא חובבים גדולים של ארכיאולוגיה, והאמת שלא היינו רחוקים כל כך מלוותר על התענוג. עם זאת, האינטואיציה והקרבה לנמל הביאה אותנו לבחור להיכנס לגן הזה, **שהתברר כמקום יפה במיוחד, והארכיאולוגיה היא לאו דווקא הסיבה המרכזית**. זאת אומרת, נכון, יש כאן **עתיקות מרשימות מאוד, ובראשן פסיפסים יפהפיים ואמפיתיאטרון**, אבל היופי האמיתי טמון דווקא **בעוצמתו של הטבע** - הוא ניצל את מאמצי השימור האנושיים כדי **לטעת שורשים ולהפוך את כל המקום לנעים, שקט ויפה מאוד, בעיקר בגלל השפע הירוק של החורף הקפריסאי.**

![ree](https://static.wixstatic.com/media/4e19df_0c99c8ea514b4b1b9ef70896b5d998f4~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_0c99c8ea514b4b1b9ef70896b5d998f4~mv2.jpg)

Paphos Archeological Park

![ree](https://static.wixstatic.com/media/4e19df_53600ec1dd83423385495c41f128eee0~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_53600ec1dd83423385495c41f128eee0~mv2.jpg)

Paphos Archeological Park

הנקודה המקסימה ביותר בעיניי באתר הארכיאולוגי היא **המגדלור המפורסם של פאפוס, שממנו נשקף נוף מרהיב, ושנמצא ממש מעל האמפיתיאטרון.**

![ree](https://static.wixstatic.com/media/4e19df_cc47b5a9f393452eb2250deaeba3d9f0~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_cc47b5a9f393452eb2250deaeba3d9f0~mv2.jpg)

Paphos Lighthouse

![ree](https://static.wixstatic.com/media/4e19df_9c6bf44bf37b4e36bf9688bb5aa7b18b~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_9c6bf44bf37b4e36bf9688bb5aa7b18b~mv2.jpg)

Paphos Lighthouse

5. **כנסיית Panagia Theoskepasti:** כנסייה יוונית מרשימה שמתבססת על שרידיה של כנסיה בת למעלה מ-1,000 שנים, נבנתה **באופן כמעט בלתי נתפס על בסיסו של סלע ענק**. שווה לבקר כאן גם בגלל הקרבה היחסית לשאר האתרים המומלצים וגם כי היא מגלמת **דוגמא מרשימה לכנסיות אורתודוקסיות,** השונות בתכלית השינוי מהכנסיות הקתוליות המוכרות לרובנו ממערב אירופה.

![ree](https://static.wixstatic.com/media/4e19df_b56e8676b6614295ad46b6f65753c851~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_b56e8676b6614295ad46b6f65753c851~mv2.jpg)

Panagia Theoskepasti Church

![ree](https://static.wixstatic.com/media/4e19df_d7b859b9e27845988cf6459b89bafdf8~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_d7b859b9e27845988cf6459b89bafdf8~mv2.jpg)

Panagia Theoskepasti Church

6. **קברי המלכים (Tombs of the Kings):** הקפריסאים האלה עלו על הטריק. כל מה שצריך כדי להפוך אתר ארכיאולוגי לאטרקטיבי הוא **למקם אותו ליד החוף המקסים, ולהשאיר אותו לחסדיו של הטבע, מוגן מהתערבות אנושית**. גם כאן, נראה כי העתיקות הארכיאולוגיות הן רק **שחקן משני בטבע יפהפה בתוך העיר, שאפשר לשוטט בו באינטימיות ובהנאה רבה.**

![ree](https://static.wixstatic.com/media/4e19df_0b0de987c7d740139257cd16e607207a~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_0b0de987c7d740139257cd16e607207a~mv2.jpg)

Tombs of the Kings

אתר העתיקות הזה הוא למעשה **נקרופוליס האליטה העתיקה של פאפוס, ולא למלכים הנרמזים משמו** (אין ספק שההחלטה הקפריסאית לקרוא לאתר "קברי המלכים" מלמדת שהם מבינים בשיווק דבר או שניים). אלה, זכו למחוות כבוד שמרבית העם העתיק יכול היה רק לחלום עליו - **קבר מפואר משלהם.**

![ree](https://static.wixstatic.com/media/4e19df_d3bd6caa12c041b58e4eb35330509164~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_d3bd6caa12c041b58e4eb35330509164~mv2.jpg)

Tombs of the Kings

אני ממליץ בחום להקדיש זמן להליכה **גם בחלקים הצפוניים של האתר, שאומנם נעדרים קברים אבל עשירים בנוף מרהיב לים ולשדות הירוקים** המאפיינים כל כך את החלק הזה של קפריסין בחורף. אגב, בכניסה לאתר יש **ריכוז משמעותי של עצי שקדיה, וכשהם פורחים המראה פשוט נפלא.**

![ree](https://static.wixstatic.com/media/4e19df_46a94df30d664b7eb85eb70d43943c53~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_46a94df30d664b7eb85eb70d43943c53~mv2.jpg)

Tombs of the Kings

![ree](https://static.wixstatic.com/media/4e19df_60e4fe770ba64ca39a38bec58f60f5cb~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_60e4fe770ba64ca39a38bec58f60f5cb~mv2.jpg)

Almond tree blossom

### **יום טיול בסביבת פאפוס**

פאפוס כשלעצמה היא יעד מקסים, אבל **אחד היתרונות המרכזיים שלה הוא דווקא באטרקציות שמקיפות אותה. הנה כמה כאלה** (שיצריכו הגעה ברכב שכור או במונית):

1. **מנזר Agios Neophytos:** כ-15 ק"מ מפאפוס, בתוך נוף הררי וירוק שמזכיר מאוד את הגליל המערבי, שוכן **מנזר מרשים ומקסים שבנוי בחלקו על צלע ההר**. מדובר לדעתי **בנקודת חן מוצלחת במיוחד**, בגלל השילוב המנצח שבין **מסתורין אמוני (כיאה לנזירים), ארכיטקטורה מרשימה ומיקום נפלא.** הכניסה למנזר היא ללא עלות, ומומלץ במיוחד **חלקו המערבי המופרד בזרימת נחל גועש, בעיקר בעונות החורף והאביב, בגלל ציורי הקיר היפהפיים.**

![ree](https://static.wixstatic.com/media/4e19df_57cd3e9f0efc493daa8381508752841b~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_57cd3e9f0efc493daa8381508752841b~mv2.jpg)

Agios Neophytos Monastery

![ree](https://static.wixstatic.com/media/4e19df_5c2881c04dbc4505947b848e4b4ae53c~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_5c2881c04dbc4505947b848e4b4ae53c~mv2.jpg)

Agios Neophytos Monastery

2. **סלע אפרודיטה הוא שמו הלא רשמי של Petra tou Romiou** ("סלעם של הרומאים"), הממוקם כ-30 ק"מ מזרחית לפאפוס. הסיבה לשם הפופולארי היא האגדה לפיה אפרודיטה, אלת האהבה והתשוקה, נוצרה מהסלע הזה. כשמגיעים למקום ורואים את הים הגועש והסוער המתנפץ על הסלעים אפשר אולי להבין את מקור האגדה.

![ree](https://static.wixstatic.com/media/4e19df_c5adc47ca3114952844d366077dbdcbb~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_c5adc47ca3114952844d366077dbdcbb~mv2.jpg)

Afrodita's Rock

מסלול קצר מוליך ממגרש חנייה דרך **חוף מקסים, העובר סביב מצוקים מרשימים המנהלים קרב איתנים מול הגלים.** אנחנו הגענו ביום סוער למדי, וזכינו לראות **גרסה אלימה ודרמטית במיוחד של המאבק הזה**. מכל מקום, ההליכה לאורך קו החוף **מומלצת במיוחד.** אני ממליץ להמשיך עם ההליכה עד לנקודת J**oga Rock**, המאפשרת **תצפית יפהפייה לעבר המצוקים (כ-750 מ' הליכה לכל כיוון ממגרש החניה). איזה מקום נהדר!**

![ree](https://static.wixstatic.com/media/4e19df_c4e6ad23d47747e18b23d349b8fba245~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_c4e6ad23d47747e18b23d349b8fba245~mv2.jpg)

Afrodita's Rock

3. **כנסיית St. Nicholas:** כנסיה יוונית חדשה יחסית, שהמראה שלה ומיקומה ממש ליד הים הופך אותה **לאחת מנקודות העניין המומלצות ביותר מפאפוס ומחוצה לה.** הכנסייה היא המחשה חיה לכך שאין צורך בהתפארות יתרה כדי להרשים - **בפשטות ובמינימאליזם הצליחה הכנסיה לשבות את ליבנו, ולגרום לנו לשהות זמן ארוך הרבה יותר משציפינו** - במקום שגודלו לא עולה על 10 מטרים מרובעים. פנים הכנסיה מעוטר בציורי קיר יפהפיים.

![ree](https://static.wixstatic.com/media/4e19df_3d7afe09a8e94d9f9c0709924dc6813d~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_3d7afe09a8e94d9f9c0709924dc6813d~mv2.jpg)

St. Nicholas Church

![ree](https://static.wixstatic.com/media/4e19df_5d07385bd821498a8c1e0fe26755d765~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_5d07385bd821498a8c1e0fe26755d765~mv2.jpg)

St. Nicholas Church

### **אפילוג קפריסאי**

הפתעה, אמיתית, מתרגשת כאשר מתקיים פער בין הציפיות לבין המציאות. כזו היא פאפוס - **לא גנדרנית ואקסטרווגנטית אלא פשוט יעד נהדר למספר ימים גדושים, המשלבים כמעט את כל מה שמטייל (ובנאדם) מחפש**. בעיניי, פאפוס היא **יעד מצוין לגיחת סופשבוע זולה גם, ואולי בעיקר, בחורף ובעונות המעבר** - כשמזג האוויר נעים, כשהכל ירוק וכשרחובותיה צפופים פחות. נכון, היא אולי לא העיר היפה בעולם, אבל **הגיוון, העניין, האוכל, ובעיקר החיבור החמקמק הזה בין הטבעי לאנושי, בין העבר להווה - קסם לנו והפך את חווית הביקור שלנו לכיפית במיוחד.**

![ree](https://static.wixstatic.com/media/4e19df_a9928dce3ba040f586dd02aef02587f2~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_a9928dce3ba040f586dd02aef02587f2~mv2.jpg)

Tombs of the Kings

### **המלצות, רבותיי, המלצות:**

1. אנחנו זכינו לטייל רק יומיים בפאפוס, אבל מדובר **בנקודת יציאה נהדרת לטבע המקסים של קפריסין**, שנמצאת כולה במרחק של שעות בודדות נסיעה לכל היותר. מקומות קרובים ומומלצים הם **מנזר Kykkos, רכס הרי הטראודוס (Troodos) והפארק הלאומי אקאמאס (Akamas)** - ואני בהחלט מציע לכם **לשלב אותם בטיול ארוך יותר בפאפוס**.

2. לחובבי הקניות מציעה פאפוס **שתי אפשרויות מרכזיות: Kings Avenue Mall** הוא מרכז קניות מודרני וגדול מאוד, הממוקם במרכז העיר ומציע את כל רשתות האופנה המוכרות במחירים נמוכים משמעותית מאלה שבישראל. אפשרות אחרת, "אותנטית" יותר, היא לבקר **בשוק העיר העתיקה** של פאפוס, שמציע מגוון רחב של מזכרות מסוגים שונים.

3. למרות ההשפעה הבריטית, **קפריסין היא אומה גאה של קפה והיא מצוינת במקצוע הקדוש הזה** (רק אל תעיזו להגיד קפה תורכי וגם לא קפה יווני - כאן הקפה השחור הוא קפה קפריסאי). בגלל זה, יש כאן **שלל הזדמנויות לרכש של קפה טחון ואיכותי לארץ** (מקום מומלץ במיוחד הוא הרשת היוונית Coffee Island).

4. חלק מן המסעדות מצמצמות את שעות העבודה שלהן מחוץ לעונה, וחלק קטן אף נסגרות לחלוטין. **בדקו לפני כן בגוגל שהמקום אכן פתוח בשעה בה אתם רוצים להגיע.**

5. אפשרויות הלינה בפאפוס רבות מספור. אם אתם נטולי רכב שכור - אני מציע **להזמין מראש מקומות בעיר עצמה**, על מנת שלא להיגרר במוניות ממקום למקום. אם החלטתם לשכור רכב - כיף לכם, נצלו את ההזדמנות כדי **לשהות באחד מהמקומות היפים והשקטים מחוץ לעיר**. אנחנו ישנו **ב-**[**Terrazza Suites**](https://www.booking.com/hotel/cy/terrazza-suites.he.html?aid=304142;label=gen173nr-1FCAEoggI46AdIM1gEaGqIAQGYAQ64ARfIAQzYAQHoAQH4AQuIAgGoAgO4Aq7o2vIFwAIB;sid=7a7c455a7d0fc9ee909bfa33a757d168)**, כ-7 דקות נסיעה מהעיר, שהיה פשוט נפלא.**

![ree](https://static.wixstatic.com/media/4e19df_839ddd47c3174d278a0198e73bb80240~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_839ddd47c3174d278a0198e73bb80240~mv2.jpg)

Birdwatching

### **חתונה בפאפוס**

מתחתנים בחתונה אזרחית? מזל טוב! בקפריסין מדובר **בתהליך פשוט, קצר ונוח מאוד.** כל מה שאתם צריכים לדעת נמצא [באתר הזה](https://free-wedding.info/). אנחנו התחתנו בעיירה חרוסקיפו (Yeroskipou), איתה אפשר לתקשר בקלות רבה בפייסבוק או במייל. מקצה לקצה, התהליך כולו לקח לנו כ-45 דק' ועלה לנו 350 יורו, כשבסוף היום הגיע נציג העירייה כדי להביא לנו את חותמת הנישואין הרשמית שלנו עם אפוסטיל (הגלום במחיר). החתונה עצמה מתבצעת בגן חמוד בעיירה עם נוף לים.

![ree](https://static.wixstatic.com/media/4e19df_4b82090004c048ec9f5aa04359922628~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_4b82090004c048ec9f5aa04359922628~mv2.jpg)

Cyclamen

###

### **מסלולי טיול מומלצים בפאפוס:**

###

1. [המלצה למסלול הליכה בעיר פאפוס (כולל אתר קברי המלכים, אליו מומלץ להגיע ברכב)](https://www.google.co.il/maps/dir/Paphos+Harbour,+%D7%A4%D7%90%D7%A4%D7%95%D7%A1,+%D7%A7%D7%A4%D7%A8%D7%99%D7%A1%D7%99%D7%9F%E2%80%AD/Paphos+Castle,+%D7%A4%D7%90%D7%A4%D7%95%D7%A1,+%D7%A7%D7%A4%D7%A8%D7%99%D7%A1%D7%99%D7%9F%E2%80%AD/Pier+Paphos+Castle+View/Pafos+Archeological+Park,+Visitor+Center/Agia+Kyriaki+Chrysopolitissa/Church+of+Panagia+Theoskepasti/Tomb+of+the+Kings+Visitor's+Parking+Lot,+%D7%A4%D7%90%D7%A4%D7%95%D7%A1,+%D7%A7%D7%A4%D7%A8%D7%99%D7%A1%D7%99%D7%9F%E2%80%AD/@34.7643459,32.4278091,14z/data=!3m1!4b1!4m44!4m43!1m5!1m1!1s0x14e706db1990a4e1:0xda22320300caeb98!2m2!1d32.4076284!2d34.7550305!1m5!1m1!1s0x14e706d753705fa9:0x10e12879c5834262!2m2!1d32.4069507!2d34.7536368!1m5!1m1!1s0x14e707616ad5b1f7:0x2c1d6e497d10f2e2!2m2!1d32.4048669!2d34.7541202!1m5!1m1!1s0x14e706da2bd73421:0x46603e36e13304e4!2m2!1d32.4072981!2d34.756141!1m5!1m1!1s0x14e706c36a5bdbcd:0x65510ae42953732!2m2!1d32.4142074!2d34.7578941!1m5!1m1!1s0x14e706c39c5804cb:0xf2ba7002a836cb51!2m2!1d32.4156732!2d34.7571088!1m5!1m1!1s0x14e707156467470f:0xbe14263b91b0b47d!2m2!1d32.4078574!2d34.7749914!3e2?authuser=2)

2. [המלצה ליום טיול מחוץ לפאפוס](https://www.google.co.il/maps/dir/Aphrodite's+Rock,+%D7%A7%D7%95%D7%A7%D7%9C%D7%99%D7%94,+%D7%A7%D7%A4%D7%A8%D7%99%D7%A1%D7%99%D7%9F%E2%80%AD/St+Nicholas+Church+Paphos/%CE%9C%CE%BF%CE%BD%CE%AE+%CE%91%CE%B3%CE%AF%CE%BF%CF%85+%CE%9D%CE%B5%CE%BF%CF%86%CF%8D%CF%84%CE%BF%CF%85,+B7,+Mesogi,+%D7%A7%D7%A4%D7%A8%D7%99%D7%A1%D7%99%D7%9F%E2%80%AD/@34.7366028,32.4409173,16z/data=!4m20!4m19!1m5!1m1!1s0x14e71ea5a9000005:0xe8b9cf9d08887eca!2m2!1d32.6269443!2d34.6641685!1m5!1m1!1s0x14e706ad6245e4c1:0xf939c690fb34ef9b!2m2!1d32.4355292!2d34.737312!1m5!1m1!1s0x14e708d356432945:0xbb28a97c2d659d43!2m2!1d32.4463036!2d34.8465289!3e0?authuser=2)

![ree](https://static.wixstatic.com/media/4e19df_7d941cb1507f41488d6e9d966fe632f1~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_7d941cb1507f41488d6e9d966fe632f1~mv2.jpg)

Tree. Paphos