# רומניה - תרגיל בהתעוררות

**רומניה** לא תמיד הייתה יעד תיירותי לוהט על מפת התיירות הישראלית. המדינה הענקית והיפהפייה הזו נשמרה בחלומותיהם של הקהילה היהודית הענפה שהגיעה משם, אבל בעיקר נזכרה **באוכל המצוין שהיא הביאה איתה לארץ**. אנשים לא זכרו את בוקרשט, אבל את הקבב הרומני הם הכירו היטב. בראשוב הייתה מושג לא ידוע כמעט כמו מכניקה קוונטית, אבל הצ'ורבה היה לשם דבר. ובכן, רומניה בעשור האחרון היא כבר ממש לא רק העדה שהגיעה לישראל כי אם **מדינה יפהפייה בזכות עצמה**. התמוטטות הקומוניזם, האובססיה הישראלית ליעדים חדשים ומדיניות "השמיים הפתוחים" **הפכו את רומניה לאחד היעדים המוצלחים ביותר למטייל הישראלי,** ואני מקווה שאצליח להסביר כאן למה.

![ree](https://static.wixstatic.com/media/4e19df_08350fd0b182446a8153dad67b40547b~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_08350fd0b182446a8153dad67b40547b~mv2.jpg)

Tons of Sheep

### **למה רומניה?**

רומניה היא **קודם כל מדינה רבת ניגודים** - מצד אחד, זו מדינה עם **היסטוריה עשירה, תרבות אירופאית מגוונת, תשתיות תיירות מפותחות והשפעה משמעותית של "המערב".** מצד שני, זו עדיין מדינה **שעושה מאמצים להדביק את הקצב** עם אחיותיה ממערב אירופה. מרתק ומפתיע לראות את **הפערים העמוקים האלה באותה המדינה** - הן את הרחובות האופנתיים של בוקרשט והן את האיכרים הפשוטים של הכפרים. שני העולמות האלה, שחיים בכפיפה אחת כאן, **הם שמגדירים את רומניה והם שהופכים אותה, בעיניי, ליעד כל כך מיוחד ונפלא שממזג בצורה כמעט אידיאלית בין מזרח למערב.**

![ree](https://static.wixstatic.com/media/4e19df_ed8c28a971574cd9a4dc31351cee0389~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_ed8c28a971574cd9a4dc31351cee0389~mv2.jpg)

Religious Ceremony - Bucharest

**רומניה היא מדינה יפהפייה**, במידה רבה בזכות **רכסי ההרים המפוארים שלה**, **הכפרים והטירות המיוחדים וכן, גם עיר הבירה שלה** שזוכה, שלא בצדק, למוניטין לקוי (אבל על כך בהמשך). **רומניה היא אירופה הקלאסית** שאתם מדמים בנפשכם אבל היא גם **ארץ מסתורית ומעניינת בזכות עצמה**. למי שמחפש את האיזון העדין הזה, בין מוכר לחמקמק ובין קלאסי לקצת אחר - **רומניה מתבלטת במקום גבוה ברשימה.**

![ree](https://static.wixstatic.com/media/4e19df_a0b8105498884cd6b5c8e41ea5e5f2fa~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_a0b8105498884cd6b5c8e41ea5e5f2fa~mv2.jpg)

Cindrel Mountains

### **עלויות**

רומניה היא **מדינה זולה למדי,** בוודאי ביחס למקבילותיה במערב אירופה. בשונה ממקומות אחרים, שם המחיר הנמוך מגיע גם עם תנאים ספרטניים - ברומניה **נשמר "ההדר האירופאי", כך שתשתיות התיירות הן טובות לרוב, וכאמור במחירים סבירים**. בהערכה גסה, הייתי אומר **שהמחירים ברומניה זולים לפחות ב-50 אחוזים מהמוכר לנו בארץ** (במלונות הפער משמעותי עוד יותר).

נוסף על העלויות ברומניה עצמה - גם **מהפכת השמיים הפתוחים** עשתה חסד עם רומניה והפכה אותה, **בזכות Wizz Air, לאחד היעדים הזולים ביותר להגעה מנתב"ג.** יתרה מכך - אין רק טיסות ישירות לבוקרשט כי אם **ליעדים רבים ומגוונים ברומניה, שמאפשרים גמישות רבה בתכנון הטיול.**

![ree](https://static.wixstatic.com/media/4e19df_51f01c5f166641dbb30248150dd38890~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_51f01c5f166641dbb30248150dd38890~mv2.jpg)

Sigisoara

### **מתי לטייל?**

רומניה **אפשרית לטיול בכל אחד מעונות השנה**, אבל כמובן שזה **מאוד תלוי מה אתם מחפשים**; חובבי הטרקים **יצטרכו להתכוונן לעונת הקיץ** (איפשהו בין יוני לספטמבר) אבל כל השאר יוכלו, בהתאמות מסוימות, **לטייל כמעט כל ימות השנה**. אנחנו ניצלנו את החגים המאוחרים והחלטנו **לטייל בליבה של עונת הסתיו (אוקטובר), כשהמדינה כולה בשלכת וכשההרים כבר מושלגים.** זה **יפה בצורה קיצונית (בייחוד למי מאיתנו שהגיע מהארץ שטופת השמש שלנו)**, אבל יש לזה גם חסרונות ובראשם **הקור המתעצם** - שמאתגר בעיקר מסלולי הליכה בטבע (אם כי מרבית האתרים שהיינו בהם, גם בהרים, היו פתוחים גם בעונה הזו).

יוצא דופן חריג - הדלתא של הדנובה שפעילה בעיקר בעונות הנדידה של הציפורים. אנחנו "**זכינו" לבקר שם שלא בעונה, וזכינו לקור בלתי רגיל אבל בעיקר להיצע דל במיוחד של ציפורים** (האישה החביבה במרכז המבקרים שמחה שהגענו אבל הדגישה לנו - "מרבית הציפורים החלו בנדידה דרומה, והן עכשיו בהחולה בישראל. אתם מכירים?"). **על הפאשלה הזו - בהמשך.**

![ree](https://static.wixstatic.com/media/4e19df_a34796960bc1425bad2c40e26b2f2553~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_a34796960bc1425bad2c40e26b2f2553~mv2.jpg)

Somewhere on the way to the Danube Delta

### **בוקרשט (Bucharest)**

המשורר הנודע עומר אדם שר בערגה על העיר שבה **האדם שוכח את עצמו, ובוקרשט היא בהחלט מפלט אסקפיסטי נהדר**. אנחנו, בשבתנו כזקנים באופי, לא זכינו ליהנות ממנעמיה של העיר שלא נרדמת, אבל כן **נהנינו מאוד והופתענו לטובה מעיר מעניינת מאוד, שלצערי לא זוכה להכרה שהיא ראויה לה.** לפני שנפרט על המקומות האהובים עליי בעיר -[**אפשר למצוא כאן המלצה ליום טיול**](https://www.google.co.il/maps/dir/Piata+Unirii+Fountain/Palace+of+the+Patriarchate/%D7%90%D7%A8%D7%9E%D7%95%D7%9F+%D7%94%D7%A4%D7%A8%D7%9C%D7%9E%D7%A0%D7%98%E2%80%AD/Stavropoleos+Monastery+Church,+Strada+Stavropoleos+4,+Bucure%C8%99ti+030167,+%D7%A8%D7%95%D7%9E%D7%A0%D7%99%D7%94%E2%80%AD/Biserica+Sf%C3%A2ntul+Anton,+Strada+Francez%C4%83,+%D7%91%D7%95%D7%A7%D7%A8%D7%A9%D7%98,+%D7%A8%D7%95%D7%9E%D7%A0%D7%99%D7%94%E2%80%AD/Biserica+Sf%C3%A2ntul+Anton/Old+Town,+%D7%91%D7%95%D7%A7%D7%A8%D7%A9%D7%98,+%D7%A8%D7%95%D7%9E%D7%A0%D7%99%D7%94%E2%80%AD/Biserica+Sf%C3%A2ntul+Gheorghe+Nou+din+Bucure%C8%99ti,+Strada+Lipscani,+%D7%91%D7%95%D7%A7%D7%A8%D7%A9%D7%98,+%D7%A8%D7%95%D7%9E%D7%A0%D7%99%D7%94%E2%80%AD/@44.4284288,26.1039846,15z/data=!3m1!4b1!4m50!4m49!1m5!1m1!1s0x40b1ff88644160af:0xafe2420b55c9bc77!2m2!1d26.1024387!2d44.4271287!1m5!1m1!1s0x40b1ff13c15ede5b:0x69f1c9a43865a9d3!2m2!1d26.0979611!2d44.424066!1m5!1m1!1s0x40b1ff427bee28c1:0x2b1089f802abaddc!2m2!1d26.0873506!2d44.4275035!1m5!1m1!1s0x40b1ff4076bc9711:0x977bf3d8a9f8e933!2m2!1d26.09887!2d44.4318033!1m5!1m1!1s0x40b1ff3e31e93745:0x429b14c5aaab2df1!2m2!1d26.1020243!2d44.4300909!1m5!1m1!1s0x40b1ff3e31e93745:0x429b14c5aaab2df1!2m2!1d26.1020243!2d44.4300909!1m5!1m1!1s0x40b1ff3f9032bbe9:0x71a08d3f1c8e3a2b!2m2!1d26.1024262!2d44.4330436!1m5!1m1!1s0x40b1ff3efd045841:0x55f7b2680e304326!2m2!1d26.1046019!2d44.432464!3e2)**.**

![ree](https://static.wixstatic.com/media/4e19df_889370c6021d41a4b56dbbbbf7e981b5~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_889370c6021d41a4b56dbbbbf7e981b5~mv2.jpg)

Bucharesti

נכון, בוקרשט אינה יפה כמו בודפשט או פראג, אבל גם היא **מזמנת חוויה מיוחדת ומעניינת למטייל. מה יש לעשות בעיר?**

1. **סיורים:** אנחנו לקחנו בה [**Free Tour**](https://bucharest.walkaboutfreetours.com/) שהיה מוצלח ביותר. סיור מומלץ נוסף, בייחוד בבוקרשט, הוא [**סיור קומוניזם**](https://bucharest.walkaboutfreetours.com/free-communist-tour-bucharest/). למעט האדריכלות הברורה, קשה להאמין **שרק לפני קצת פחות מ-30 שנים הסתיימה לה רודנות אכזרית ביותר**, והסיור מאפשר הצצה להיסטוריה הפצועה של רומניה בתקופה שבין מלחמת העולם השנייה ועד לנפילתו של צ'אוצ'סקו. ההיסטוריה הקומוניסטית של רומניה מעניינת במיוחד בגלל שזוהי **המדינה היחידה במזרח אירופה שבה הקומוניזם** [**הסתיים באלימות.**](https://he.wikipedia.org/wiki/%D7%94%D7%9E%D7%94%D7%A4%D7%9B%D7%94_%D7%94%D7%A8%D7%95%D7%9E%D7%A0%D7%99%D7%AA_(1989))

2. **מנזר Stavropoleos** הוא פינה **קטנה, מקסימה ושקטה בעיר**, שנראית כאילו נשתלה באמצע העיר. מדובר במנזר שנבנה לפני למעלה מ-300 שנים עבור נזירות אורתודוקסיות, והוא **מומלץ במיוחד.**

![ree](https://static.wixstatic.com/media/4e19df_86a67c25368c4c7fb131797ac8951e12~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_86a67c25368c4c7fb131797ac8951e12~mv2.jpg)

Stavropoleos Monastery

3. **הקתדרלה של הפטריארכיה הרומנית האורתודוקסית:** מדובר, פחות או יותר, **במוסד הדתי החשוב ביותר ברומניה**, והמראה האדריכלי שלו בהתאם. למי מביניכם שמורגל בכנסיות הקתוליות של מערב אירופה - **יופתע מהמבנה המיוחד הזה, המאפיין** [**כנסיות אורתודוקסיות ברחבי העולם**](https://he.wikipedia.org/wiki/%D7%A0%D7%A6%D7%A8%D7%95%D7%AA_%D7%90%D7%95%D7%A8%D7%AA%D7%95%D7%93%D7%95%D7%A7%D7%A1%D7%99%D7%AA)**.** כנסיות יפות נוספות ששוות ביקור בעיניי הן **Biserica Sfantul Anton ו-Biserica Sfatnul Gheorghe Nou.**

במהלך הביקור בקתדרלה זכינו לנכוח (במקרה) **בטקס דתי בראשות ראש הכנסייה הרומנית** ובהשתתפות **עשרות אלפי מאמינים שהצטופפו כדי לקחת חלק באירוע.** הטקס הזה, שנדמה שגרתי, **לא היה כה מובן מאליו בתקופת הקומוניזם**, שעשה כל שביכולתו כדי להחליש את הממסד הדתי. בגלל זה הפכה הדת במדינות מזרח אירופה לא רק לסוגיה של אמונה אלא גם, ואולי בעיקר - **לביטוי של ריבונות לאומית ומאבק לעצמאות - והרומנים זוכרים זאת היטב גם היום.**

![ree](https://static.wixstatic.com/media/4e19df_def91a51360c48cd8ef9d31a8e1ca8ae~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_def91a51360c48cd8ef9d31a8e1ca8ae~mv2.jpg)

Palace of the Patriarchate

4. **ארמון הפרלמנט:** המבנה **המטורלל הזה** הוא ככל הנראה **האתר המפורסם ביותר בבוקרשט,** וברומניה כולה. אין לראות אותו אלא **כגחמה גרוטסקית של הרודן צ'אוצ'סקו**, שהחליט לבנות את המבנה האדמניסטרטיבי הגדול בעולם. אנחנו החלטנו שלא להיכנס פנימה משום שהנחנו, לא בלי צדק, שהסיבה שבגינה המבנה הזה כל כך מפורסם היא **דווקא המראה שלו מבחוץ וכן, איך נאמר - מדובר ביצור ענק.**

![ree](https://static.wixstatic.com/media/4e19df_61570eb9e5494bc8b84f15ed57b10efd~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_61570eb9e5494bc8b84f15ed57b10efd~mv2.jpg)

Palatul Parlamentului

5. **מרחצאות** [**Therme Bucharest:**](https://therme.ro/) ביומנו הראשון בטיול נתקלנו בגשם שוטף שהצריך אותנו להתאמות. המרחצאות האלה נתנו מענה יוצא מגדר הרגיל, ובאמת מדובר **באחד מאתרי הספא הטובים ביותר שאני מכיר - מודרניים, מגוונים וענקיים.** במקום יש סוגים שונים של בריכות חמות, בפנים ובחוץ, כולל בר על המים וגם מגלשות מים לילדים. מקום **מומלץ מאוד לכל מי שיש לו יום פנוי באזור, או לכל מי שרוצה קצת לנוח.**

![ree](https://static.wixstatic.com/media/4e19df_1ca34394867146099ff8ff7d635de5fc~mv2.jpg/v1/fill/w_147,h_221,al_c,q_80,usm_0.66_1.00_0.01,blur_2,enc_avif,quality_auto/4e19df_1ca34394867146099ff8ff7d635de5fc~mv2.jpg)

Bucharest

### **סינאיה (Sinaia)**

סינאיה היא **עיירת נופש רומנית שנמצאת למורדות רכס הרי הבוצ'גי (Bucegi Mountains).** העיירה עצמה **נעימה מאוד**, וכוללת מלונות רבים שמשמשים בעיקר את תעשיית הסקי המשגשגת במקום. אני ממליץ להעביר זמן **בהתבוננות שקטה ושלווה בפארק Dimitri Ghica**, אבל הנקודה היפה ביותר בעיניי בעיר עצמה היא **מנזר סינאיה המרשים והמיוחד.**

![ree](https://static.wixstatic.com/media/4e19df_5c673909396141f4b8f52de0f42aada2~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_5c673909396141f4b8f52de0f42aada2~mv2.jpg)

Sinaia Monastery

**אז מה בעצם יש לעשות מסביב לעיירה?**

1. **פסגת Cota 2000:** נמצאת ממש בקרבת העיר ונגישה אליה בשני רכבלים שונים. זוהי ללא ספק **אחת מהתצפיות היפות ביותר שראיתי בטיול ברומניה, והאמת שגם בכלל.** כשהגענו לנקודת האמצע של הרכבל (בגובה של 1,400 מ') התאכזבנו קשות בגלל שהכל היה ערפילי, אבל החלטנו בכל זאת לקחת את הסיכון ולטפס ברכבל השני לגובה של 2,000 מ'. הערפל הסמיך המשיך ללוות אותנו בעלייה כמעט עד לרגע האחרון, אבל אז עלינו מעל העננים **והנוף השתנה באחת מערפל סמיך ומדכא להרים מושלגים ונפלאים** (שיעור נהדר באופטימיות). באזור אפשר להעביר **יום שלם בהתרוצצויות בשבילי הרועים באזור. מומלץ במיוחד!**

![ree](https://static.wixstatic.com/media/4e19df_6b0636a5847c41ce86c4728b277c7053~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_6b0636a5847c41ce86c4728b277c7053~mv2.jpg)

Cota 2000

![ree](https://static.wixstatic.com/media/4e19df_23adcbbc31764d62a9c23e3debe93b17~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_23adcbbc31764d62a9c23e3debe93b17~mv2.jpg)

Cota 2000

2. **טירת Peles:** משפט רומני עתיק שהמצאתי הרגע אומר שאדם שלא ביקר בטירה ברומניה כמו לא היה במדינה מעולם. נכון, המשפט הזה הוא אולי המצאה מוחלטת, אבל הוא מבטא **רעיון אמיתי לגמרי** - טירות הן מבט מלא מסתורין אל עבר גרנדיוזי ומפואר, ורומניה היא **ללא ספק אחד המקומות הטובים בעולם להביט בטירות שכאלה.** ואם רומניה היא המקום לראות זאת, הרי **שטירת Peles היא היהלום שבכתר - מצועצעת למשעי, כמעט מטורפת - ומומלצת במיוחד** גם מבחוץ וגם מבפנים. נזהיר מראש - הסיור בטירה **מתאים לאנשים סבלניים במיוחד** עם סקרנות מיוחדת לעובי של וילונות - אבל אני הייתי **ממליץ עליו בלב שלם** בגלל שזו הדרך לבקר בפנים הטירה. הגנים של הטירה **מומלצים מאוד גם הם, ולידה יש טירה חביבה נוספת בשם Pelisor Castle.**

![ree](https://static.wixstatic.com/media/4e19df_2fbe3d19201246648c17c9a6af199f8c~mv2.jpg/v1/fill/w_147,h_221,al_c,q_80,usm_0.66_1.00_0.01,blur_2,enc_avif,quality_auto/4e19df_2fbe3d19201246648c17c9a6af199f8c~mv2.jpg)

Peleș Castle

3. **פויאנה סטאני (Poiana Stanei):** אזור **מקסים של עצים עתיקים וכרי אחו יפהפיים ומיוחדים.** אנחנו הגענו לאתר באמצע ערפל כבד אבל, כטבעה של אופטימיות, **היה במקום קסם מיוחד.** בימים של ראות טובה אני **ממליץ להגיע לתצפית Stancile Franz Josef שנמצאת באזור ואומרים שהיא נהדרת.**

![ree](https://static.wixstatic.com/media/4e19df_263dacc2fbb043c4af9e3fb02f04f3bf~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_263dacc2fbb043c4af9e3fb02f04f3bf~mv2.jpg)

Poiana Stanei

לסיכום, סינאיה היא בעיניי **יעד חובה לכל מטייל ברומניה** בגלל הטבע שסובב אותה ובגלל **אתרים היסטוריים מרשימים שנמצאים בקרבתה.** ולסינאיה יש יתרון משמעותי נוסף, והוא **המיקום שלה על אם הדרך שבין בוקרשט לאחת הערים היפות ביותר במדינה...**

![ree](https://static.wixstatic.com/media/4e19df_486988403ee942efbb1a87a1cff90c0f~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_486988403ee942efbb1a87a1cff90c0f~mv2.jpg)

Sinaia

### **בראשוב (Brasov)**

בראשוב היא **עיר נפלאה בליבו של חבל טרנסילבניה המפורסם.** למה נפלא? פשוט - בגלל **שילוב משובח של אדריכלות מקסימה, אוכל מצוין ומיקומה האסטרטגי ליד אטרקציות מומלצות.** בבראשוב אפשר להמליץ בעיקר **להיאבד בסמטאות הציוריות,** ולהיעצר באחד מבתי הקפה המצוינים שלה בעיר העתיקה. המקומות היפים ביותר בעיר, שכנראה שתגיעו אליהם בין אם תרצו ובין אם לאו, הם **כיכר המועצה (Piața Sfatului) והכנסיה השחורה (Biserica Neagră).** בהסתכלות רחבה נדמה שבראשוב היא **היעד העירוני האולטימטיבי ברומניה** (עם המון אפשרויות לטיולי יום), והיא מומלצת לשהות ארוכה של **לפחות מספר ימים.**

![ree](https://static.wixstatic.com/media/4e19df_a51d5d0ae5fd45ac96c9c4d40340abc2~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_a51d5d0ae5fd45ac96c9c4d40340abc2~mv2.jpg)

Brasov

בראשוב היא גם **מרכז קולינארי מהמעלה הראשונה**, וזו הזדמנות מצוינת לדבר בשבחו של **אחד המטבחים הטובים בעולם - המטבח הרומני.** נכון, יש מנות שהצליחו לקנות את עולמם בישראל (מישהו אמר קבב רומני?) אבל זה יהיה **עוול גדול לצמצם את המטבח הזה רק למספר בודד של מאכלים.** קודם כל, מדובר **באוכל "נשמה",** שתמיד מוגש **במנות גדולות ומשביעות ומתובל בנדיבות,** ועולה כדי **מחצית מהמחיר של האוכל בארץ** (לכל היותר). **באופן גורף וללא יוצא מן הכלל** - כל מסעדה שהיינו בה התייחסה לסועדים שלה בכל הכבוד הראוי, ועמלה על התקנת **מאכלים פשוט מצוינים.** מהמרקים החמוצים, דרך הבשר האיכותי וכלה בפפנאש (הקינוח הלאומי) - **האוכל הוא סיבה מוצלחת במיוחד להגיע לרומניה.**

![ree](https://static.wixstatic.com/media/4e19df_69c0f34ff85349a5bdc89e0b4d960d1a~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_69c0f34ff85349a5bdc89e0b4d960d1a~mv2.jpg)

Yummi!

![ree](https://static.wixstatic.com/media/4e19df_59b4356e84e74fca98a9df65fc72a47b~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_59b4356e84e74fca98a9df65fc72a47b~mv2.jpg)

Yummi 2.0!

### **מה לעשות מחוץ לבראשוב?**

1. **אתר הסקי Poiana Brașov:** מדובר אומנם באתר סקי אבל, רצה הגורל, והאתרים האלה **נמצאים לרוב במקומות מהממים, וכך גם המקום הזה**. הרכבל לוקח עד לפסגה (כ-1,000 מ' מעל פני הים), ומשם הליכה קצרה **תוליך אתכם לתצפית Postavaru.** אנחנו, מצידנו, בחרנו **לעלות ברכבל עד לפסגה (Releu Radio) ולרדת משם בשביל מתפתל** דרך השלג הטרי שאך זה הגיע להרים, עד לעיירה פויאנה בראשוב (כ-5.5 ק"מ לכיוון). **מסלול מומלץ מאוד עם נופים מיוחדים לכל אורכו.**

![ree](https://static.wixstatic.com/media/4e19df_b42be38cad4f4e2bb70cdfae8fdee77f~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_b42be38cad4f4e2bb70cdfae8fdee77f~mv2.jpg)

Poiana Brașov

2. **"פארק הדובים" (Liberty Bear Sanctuary):** במרחק של כ-25 ק"מ מבראשוב פועל אחד האתרים המקסימים ביותר שראיתי. זה ממש לא גן חיות כי אם **בית מחסה שאוסף אליו מכל העולם דובים** שחורים שחיו בשבי ושימשו, בעל כורחם ולרוב תוך סבל רב, למטרות פנאי. הדובים שנמצאים כאן חיים בתנאים מעולים, עם מגבלות תנועה מעטות ככל האפשר, והם שם **כי הם לא יכולים לשוב לטבע** (לאחר שנים בשבי). בכל יום בבוקר יוצא סיור בפארק שמאפשר **התבוננות בלתי אמצעית בענקים העדינים האלה**, שפעם שטפו בהמוניהם את יערות אירופה. **חוויה מיוחדת ושיעור אמיתי בחמלה ובאנושיות לכל מי שיגיע.**

![ree](https://static.wixstatic.com/media/4e19df_89d3f8e551f64ad8af41b4e7f0f33831~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_89d3f8e551f64ad8af41b4e7f0f33831~mv2.jpg)

Liberty Bear Sanctuary

3. **דרך ה-*****Transfăgărășan*****:** נחשבת בעיני רבים **לאחת מדרכי הנוף היפות בעולם, ולא בכדי**. הדרך המתפתלת נבנתה בתקופה הקומוניסטית והיא מושכת אליה **חובבי נופים ונסיעות מכל העולם**. אנחנו יצאנו לדרך במזג אוויר ערפילי **שהלך והעמיק ככל שעלינו בגובה - מה שיצר אצלנו פסימיות מסוימת מהמשכה של הדרך**. הדרך המשיכה מעלה מעלה, כשהראות צללה מטה ומטה, עד ההגעה למנהרת Capra בת ה-800 מ'. המנהרה הזו היוותה את **קו פרשת המים בין הערפל של העלייה לנוף הנפלא שהמתין לנו בסופה - סביב אגם Balea.**

![ree](https://static.wixstatic.com/media/4e19df_6195aad5696340879d2ccc76892f6732~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_6195aad5696340879d2ccc76892f6732~mv2.jpg)

Trans - Fagarasan

האמת שקשה לתאר במילים את **ארץ החורף שהמתינה לנו באזור האגם - בין אם בגלל היופי של האתר או כי הקור הקפיא לנו את החיווטים במוח.** התחושה במקום הייתה של **התהלכות בסצינה הוליוודית בשחור ולבן, כשבין בין מתבלטת הצבעוניות של הבקתות של המקום**. אני ממליץ בעיקר **לצאת לטיולון סביב האגם ולהתרשם מהנוף המיוחד, שבוודאי נראה אחרת לגמרי בעונת הקיץ.** לאחר השתעשעות ליד האגם התחלנו **בירידה המפותלת והמפורסמת של הדרך,** שנמשכה הרבה יותר ממה שציפינו. הסיבות מובנות - **הדרך כל כך יפה עד שכמעט ואי אפשר שלא לעצור בכל פינה ולהתפעם ממנה.**

![ree](https://static.wixstatic.com/media/4e19df_8003d555b9804b01bbfc5509b0aa1f07~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_8003d555b9804b01bbfc5509b0aa1f07~mv2.jpg)

Trans - Fagarasan

כשהדרך מסתיימת וחוזרים לקרקע מוצקה, ופחות מושלגת, יש **הזדמנות נהדרת לעבור בכפרים קטנים ואותנטיים**, שנראה כאילו נתקעו מאה שנה אחורה. בכפר היפהפה **Cârțișoara** ראינו לפתע **פרה פותחת את השער ומתחילה בריצת אמוק אל הכביש**. שניות לאחריה ראינו אישה בגיל העמידה שרדפה אחריה באסרטיביות. לפתע הביטה בנו, התיירים, והבינה **שכל המחזה היה סוריאליסטי.** אי אפשר היה שלא לדמוע מצחוק ביחד עם האישה המבוגרת. אני אוהב רגעים כאלה, שבהם יש **תחושת שותפות גם בין שני עולמות כל כך שונים, לכאורה.**

![ree](https://static.wixstatic.com/media/4e19df_514e62aabea845afb7078961ac10ecef~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_514e62aabea845afb7078961ac10ecef~mv2.jpg)

Cârțișoara

לפני שנפרדים מאזור בראשוב, אני רוצה לכתוב **דיסקליימר קטן על טירת בראן (Bran Cstle),** המפורסמת **כ"טירתו של דרקולה", הלא הוא** [**ולאד המשפד**](https://he.wikipedia.org/wiki/%D7%95%D7%9C%D7%90%D7%93_%D7%94%D7%A9%D7%9C%D7%99%D7%A9%D7%99_(%D7%94%D7%9E%D7%A9%D7%A4%D7%93))**.** תיראו, אי אפשר להכחיש שהטירה יפה, אבל אם נודה על האמת יש ברומניה **טירות יפות ממנה (על חלקן דיברתי כאן) ובכלל, יש תחושה שכל המקום הפך לאטרקציה תיירותית מוגזמת.** אני הייתי ממליץ, בכל הכבוד, **לוותר על הטירה ולמקד את ההנאות ברומניה במקום אחר (או בטירות אחרות).**

![ree](https://static.wixstatic.com/media/4e19df_aae466cb47a14f0e9d5a23b22a0fe2ef~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_aae466cb47a14f0e9d5a23b22a0fe2ef~mv2.jpg)

The Lovely Country side around Brasov

### **סיביו (Sibiu)**

סיביו היא **עיר גדולה עם מרכז היסטורי יפהפה ועתיק מימי הביניים**, שמומלץ במיוחד לכל חובבי הז'אנר. מדובר **בעיר מקסימה ששווה שיטוט של מספר שעות במרכז העתיק**, בדגש על א**זור הכיכר המרכזית והכנסייה הלותרנית של סנט מרי** (ששווה טיפוס עד לתצפית). גם כאן, כמו במקומות אחרים ברומניה, **האדריכלות מקסימה ומתבססת על בתים אלגנטיים נמוכי קומה בצבעים עזים וחמים** (ניגוד די מובהק לקור שאפף אותנו בטיול), כיכרות גדולות ומרשימות וכנסיות מיוחדות. **בקיצור, גם סיביו שבתה את ליבנו.**

![ree](https://static.wixstatic.com/media/4e19df_967e2474559b4bb3af9ddaf40b2aed6a~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_967e2474559b4bb3af9ddaf40b2aed6a~mv2.jpg)

Sibiu

וברומניה כמו ברומניה, **זו לא עיר יפה אם אין לידה רכס הרים יפה לא פחות**, וגם כאן - סיביו פרוסה למרגלות רכס **הרי הסינדאל (Cindrel)** שמספקים **שפע של מסלולי הליכה מצוינים.** ה**עיירה Păltiniș היא נקודת מוצא פופולארית למספר מסלולי הליכה יומיים באורכים שונים.** אנחנו עשינו **מסלול מעגלי שמתחיל באתר הסקי,** עולה דרך יער עבות עד לפסגה יפהפייה בשם **Gardina Oncesti**, ממשיך ל-**Poiana Lupilor** דרך כרי מרעה עם נוף מטורף, ומשם חזרנו לעיירה (כ-10 ק"מ). [באתר הזה](https://thechocolatesoflife.com/2016/01/18/sunday-walk-around-paltinis/) תוכלו לראות מפה מסודרת של המסלולים באזור, ובכל מקרה **מומלץ להיכנס למרכז המבקרים בעיירה לקבלת מפה**. כך או כך - **מדובר באזור יפהפה ומומלץ במיוחד - בכל מסלול שבו תלכו.**

![ree](https://static.wixstatic.com/media/4e19df_dce1564aa01840038544ac0f8ef9f248~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_dce1564aa01840038544ac0f8ef9f248~mv2.jpg)

Cindrel Mountains

### **סיגישוארה (Sighișoara)**

לכל מדינה יש את ירושלים שלה, וכך גם לרומניה. סיגישאורה היא **עיר ימי ביניימית מוקפת חומה ועטורה מגדלים, שהשתמרה באופן פנומנאלי עד היום**. תיראו, יש הרבה ערים יפות ברומניה, אבל **סיגישוארה ללא ספק עולה על כולן - גם בגלל שהיא באמת יוצאת דופן ביופיה וגם בגלל האווירה המגניבה והחמה לתיירים**. בעיניי, **זוהי תחנה חובה לכל מי שמגיע לאזור**. מה שהקסים אותי בעיר הקטנה הזו היה התחושה **שאתה נמצא במעין ציור** - הבתים צבעוניים (כיאה לרומניה), בתי הקפה שוקקים והמגדלים מתנשאים מעל העיר ומשווים לה נופך מרשים עוד יותר. אם תרצו מעט מליצות, **סיגישוארה היא הזדמנות אמיתית לשהות (גם אם זמנית) באגדה אירופאית עתיקה.**

![ree](https://static.wixstatic.com/media/4e19df_fc64c62e557149c6886d4b0d0b266b1c~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_fc64c62e557149c6886d4b0d0b266b1c~mv2.jpg)

Sighișoara

**ההמלצות המרכזיות שלי:**

1. קודם כל - **תסתובבו ללא תכנון ברחובות העיר** העתיקה במצב תודעתי של פליאה, כי זה באמת המצב הכי טוב לטייל בעיר כזו.

2. תעצרו **להפוגת קפה וקינוח בכיכר המצודה היפהפייה.**

3. **תטפסו לתצפית ממגדל השעון מהמאה ה-14,** כדי לקבל מושג על העיר הזו מלמעלה.

4. תטפסו ב**מדרגות מקורות ועתיקות ל"כנסייה האוונגליסטית שעל הגבעה" המרשימה**, ותסתובבו בין הגנים המטופחים. **מומלצת במיוחד ההגעה ל- Turnul Frânghierilor,** מגדל קטן ומקסים המשקיף על נוף מקסים לא פחות.

![ree](https://static.wixstatic.com/media/4e19df_5c2302b2e31149849fe48827cea1faa8~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_5c2302b2e31149849fe48827cea1faa8~mv2.jpg)

Sighișoara

### **הדלתה של הדנובה (Delta Dunării*****)*****, או מחירה של טעות**

בעדינות - הדלתא של הדנובה הייתה **אחת הטעויות הקולוסאליות ביותר שלי בכל טיוליי**. הקור המסתמן בהרים וההזדמנות לחזות במגוון עשיר של בעלי חיים וצמחייה הביאו אותנו לנסוע **מרחק של יותר משבע שעות נסיעה (אל העיר Tulcea) ושעה וחצי שיט (אל Sulina).** בעונה, זו אמורה להיות **אחת החוויות המיוחדות בנמצא - תעלות מים חוצות צמחיה נמוכה ומהוות מקלט למיליוני ציפורים שעושות שימוש באתר במסגרת הנדידה הקבועה שלהם**. אבל, כפי שמלמד הפועל נדידה, **שלא בעונה - זה אחד המקומות המשמימים בנמצא.**

![ree](https://static.wixstatic.com/media/4e19df_c3783a4e47fc469184f2f068867435bf~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_c3783a4e47fc469184f2f068867435bf~mv2.jpg)

Danube Delta

מחוץ לעונה - **העיירה סולינה, שגם מלכתחילה היא דוממת, הופכת שוממת עוד יותר**. בכל העיירה היה רק מדריך אחד שידע אנגלית ("הצייר", כך קראו לו כולם) והוא הסתמן כמאכער קטן וכאלכוהוליסט גדול. מכל מקום, בלית ברירה, קמנו מוקדם לשוט על הקאנו שלו בתעלות, **רק כדי לגלות ציפורים בודדות שמחמת העצלנות החליטו להישאר כאן קצת יותר זמן - והכל בקור מקפיא**. אבל קצת ברצינות - **אין לי ספק שהמקום מהמם ומומלץ מאוד בעונה** ([ויש כאן כמה המחשות יפות לכך](http://romaniatourism.com/danube-delta.html)) , אבל אנא מכם - **אל תגיעו לכאן מחוץ לעונה** ([לפרטים על מהי העונה](https://veradatour.ro/en/best-time-to-visit-the-danube-delta/)) - אלא אם כן אתם **מאוד מאוד אוהבים להתבודד**. אנחנו, כשלעצמנו, ניסינו לנצל את המירב ולצחוק על הסיטואציה, אבל ביחד עם זה בדקנו, ליתר ביטחון, **שאנחנו עולים על הסירה המוקדמת יותר חזרה ליבשה.**

![ree](https://static.wixstatic.com/media/4e19df_522dd3df956440868a2c3bc4d65fa2cb~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_522dd3df956440868a2c3bc4d65fa2cb~mv2.jpg)

Danube Delta

### **אפילוג**

לפעמים יש מתח בין גיוון לבין איכות. **לא כך ברומניה.** אם חשקה נפשך בערים ציוריות ועתיקות - **רומניה**. אם את חובבת את המרחבים הפתוחים ואת ההרים - **רומניה.** אם אתה אוהב ליהנות מהחיים מבלי להזדקק למשכון הבית - **רומניה**. אם את אוהבת את אירופה הקלאסית אבל בה במידה אוהבת גם קצת אקזוטיקה וייחודיות - **רומניה**. אם אתה יודע להעריך היסטוריה מתקופות שונות - **רומניה.** אם את אוהבת את כל אלה גם יחד - **רומניה**, שיודעת **בדרך קסם להתאים את עצמה כמעט לכל מטייל, מבלי להתפשר על איכות**. אז **קחו את המטוס הראשון (ורק במרחק של שעתיים וחצי טיסה) אל היעד הנפלא הזה, ויש לי תחושה עמוקה שלא תתחרטו.**

![ree](https://static.wixstatic.com/media/4e19df_08f17b96d8224e44a3e94e82c442b037~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_08f17b96d8224e44a3e94e82c442b037~mv2.jpg)

The lovely countryside

### **המלצות, רבותיי, המלצות:**

1. **אל תפספסו את בוקרשט,** למרות המוניטין ה-לא מי יודע מה. היא שווה לפחות יום טיול.

2. **רומניה מומלצת לטיול בכל עונות השנה**, אבל מטבע הדברים כל עונה מביאה עימה יתרונות וחסרונות. ככלל - **החל מאוקטובר ועד מאי אפשרויות ההליכה בהרים הופכות מוגבלות הרבה יותר.**

3. **השכרת רכב היא בעיניי הדרך הטובה ביותר לטייל ברומניה** - והכבישים הטובים מאפשרים חווית נסיעה לא רעה בכלל.

4. **רומניה מקסימה מאוד גם לחוויות ספונטאניות** - הרשו לעצמכם לצאת מהרכב ולהסתובב בגבעות המוריקות ובכפרים האותנטיים. עשינו זאת לא פעם - ותמיד נהנינו נורא.

5. **רומניה היא אחד היעדים הטובים ביותר באירופה לטיולי כוכב היוצאים מערים מוצלחות.** סינאיה, בראשוב וסיביו - **כולן נהדרות להתמקמות לילה** ארוכה יחסית וליציאה משם לטיולים.

6. דרך הטראנספגראש **נסגרת לעיתים בשל סופות שלגים. שווה לבדוק מראש** (אפשר גם דרך גוגל מפות).

![ree](https://static.wixstatic.com/media/4e19df_d47866a607794915aa38897be9f3af20~mv2.jpg/v1/fill/w_147,h_221,al_c,q_80,usm_0.66_1.00_0.01,blur_2,enc_avif,quality_auto/4e19df_d47866a607794915aa38897be9f3af20~mv2.jpg)

Old woman in an old village

### **המלצות למלונות:**

**1. בוקרשט:**

א. **מלון דירות Top Rooms Aparthotel -** ממוקם אומנם בתוך בניין מגורים וליד מלון, אך **החדרים מודרניים ומרווחים והיחס של בעל הדירה פשוט נפלא.** המגרעה היחידה והלא מבוטלת של המקום היא המרחק הגדול יחסית ממרכז העיר.

ב. **B&B Duo Caffe -** מקום **בסיסי אך טוב מאוד.** החדרים קטנים באופן יחסי אבל הכל נקי והאווירה מצוינת.

2. **סינאיה: מלון** **Pension Master** הוא מ**לון מצוין עם מרחב משותף חמים ונעים וחדרים מרווחים עם מרפסת גדולה.** גילוי נאות - אני קצת משוחד ביחס למלון הזה כי שם הצעתי נישואין לזוגתי שתחיה.

3. **בראשוב: מלון Dumbrava Soarelui - מלון נהדר ואינטימי למרגלות אגם**, ובמרחק של כ-2.5 ק"מ ממרכז בראשוב. **מומלץ ביותר!**

**4. סיביו: פנסיון Maria Sibiu גם הוא מומלץ מאוד -** החדרים שלו **מודרניים ומרווחים, ובמקום יש גינה יפה שאפשר להשתמש בה.** ממליץ לתאם מראש עם בעלי הפנסיון כי כשאנחנו הגענו לשם - היה פער בין המיקום ב-Booking לבין המיקום האמיתי.

5. **איפשהו בדרך לדלתא של הדנובה: מלון Conacul Balta Alba** הוא מלון בסיסי אומנם אבל הוא **בפירוש** [**הטוב ביותר בסביבה**](https://www.google.co.il/maps/place/Conacul+%22Balta+Alba%22/@45.3044738,27.3381176,12.12z/data=!4m8!3m7!1s0x40b14cf651cdf109:0xf83f99b54796e49c!5m2!4m1!1i2!8m2!3d45.3105789!4d27.2902966)**,** למי שמעוניין לחלק את הנסיעה שלו לדלתא לשני ימים.

![ree](https://static.wixstatic.com/media/4e19df_f9f34f098a0b47aeb4b010fa2bfc4304~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_f9f34f098a0b47aeb4b010fa2bfc4304~mv2.jpg)

Cindrel Mountains

### **מסלול הטיול**

###

[**בוקרשט - סינאיה (טירת פלש - קוטה 2000 - פויאנה סטאני) - בראשוב (פויאנה בראשוב - גן המחסה לדובים - דרך הטרנספגראש) - סיביו (מסלול בהרי הסינדראל - סיגישוארה) - הדלתא של הדנובה - בוקרשט**](https://www.google.co.il/maps/dir/%D7%91%D7%95%D7%A7%D7%A8%D7%A9%D7%98,+%D7%A8%D7%95%D7%9E%D7%A0%D7%99%D7%94%E2%80%AD/%D7%A1%D7%99%D7%A0%D7%90%D7%99%D7%94,+Sinaia,+%D7%A8%D7%95%D7%9E%D7%A0%D7%99%D7%94%E2%80%AD/Bra%C8%99ov,+%D7%A8%D7%95%D7%9E%D7%A0%D7%99%D7%94%E2%80%AD/Sighi%C8%99oara,+%D7%A8%D7%95%D7%9E%D7%A0%D7%99%D7%94%E2%80%AD/Tulcea,+%D7%A8%D7%95%D7%9E%D7%A0%D7%99%D7%94%E2%80%AD/%D7%91%D7%95%D7%A7%D7%A8%D7%A9%D7%98,+Bucharest,+%D7%A8%D7%95%D7%9E%D7%A0%D7%99%D7%94%E2%80%AD/@45.3320101,29.0399884,7z/data=!3m1!4b1!4m38!4m37!1m5!1m1!1s0x40b1f93abf3cad4f:0xac0632e37c9ca628!2m2!1d26.1025384!2d44.4267674!1m5!1m1!1s0x40b3172c95bc1f5f:0x40666047c55abf82!2m2!1d25.5623504!2d45.3310429!1m5!1m1!1s0x40b35b862aa214f1:0x6cf5f2ef54391e0f!2m2!1d25.6011977!2d45.6579755!1m5!1m1!1s0x474b74f2e6637e5b:0x7b12e0094163247f!2m2!1d24.7963878!2d46.2197025!1m5!1m1!1s0x40b75948b811aab5:0xa16c50a0d8a6e42a!2m2!1d28.7914439!2d45.1716165!1m5!1m1!1s0x40b1f93abf3cad4f:0xac0632e37c9ca628!2m2!1d26.1025384!2d44.4267674!3e0)

![ree](https://static.wixstatic.com/media/4e19df_41395ad136c54f4293ec3af08c56ca09~mv2.jpg/v1/fill/w_147,h_98,al_c,q_80,usm_0.66_1.00_0.01,blur_2,enc_avif,quality_auto/4e19df_41395ad136c54f4293ec3af08c56ca09~mv2.jpg)

Trans - Fagarasan

###